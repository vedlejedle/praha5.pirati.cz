---
title: Doprava
uid: doprava
campaignCategoryUid: praha2018
campaignGroupUid: volby-2018
approved: https://forum.pirati.cz/viewtopic.php?f=349&t=41532
garant: stepan.rattay
perex: Městská část Praha 5 patří dopravně k nejzatíženějším částem Prahy. To přináší negativní vlivy v oblastech kvality ovzduší a hluku. I v tomto chceme zásadní změnu k lepšímu. Naším cílem je maximálně omezit tranzitní automobilovou dopravu Prahou 5 mimo trasu Městského okruhu a pomocí P+R parkovišť a řízeného parkování v zónách převést individuální automobilovou dopravu z okolí Prahy na veřejnou, nejlépe kolejovou dopravu. Doprava nejsou jenom auta, ale také chodci, cyklisté, tramvaje, vlaky nebo lodě. Zaměříme se na to, aby se Prahou 5 dalo pohodlně jezdit na kole nebo chodit pěšky. 
order: 3
---

## Snížení dopravní zátěže a jejich negativních vlivů

**Méně aut ze středních Čech.** Zajistíme dostatek P+R parkovacích míst na páteřních příjezdových trasách do městské části Praha 5 a zorganizujeme kampaň na jejich podporu. Zavedeme systém motivačních opatření pro preferenci MHD a využívání P + R parkovišť.

**Snížení tranzitních dopravních kapacit.** Tím, že některé sousední městské části omezili na svém území tranzitní dopravu, došlo k přesunu dopravní zátěže na území Prahy 5. Budeme vyžadovat přesun tranzitní dopravní kapacity na vybudovanou část Městského okruhu, čímž ulevíme zejména centrální části s hustou zástavbou, kam snížením dopravní zátěže vrátíme do ulic životní prostor pro obyvatele.

**Radlická radiála.** Nesouhlasíme se současnou podobou dálničního typu a chceme, aby se stala spíše městskou komunikací pro zlepšení dopravy Pražanů. Kde to bude možné, prosadíme vedení radiály pod zemí a zeleň v okolí této významné stavby.

**Smíchovské nádraží.** Aktivně se zapojíme do příprav nového terminálu pro městské, příměstské a dálkové autobusy a vlaky tak, aby to zatraktivnilo veřejnou dopravu.

**Nová výstavba musí být provedena společně s odpovídajícím dopravním řešením.** Nesmí přinést zvýšení dopravní zátěže a z toho plynoucích negativních vlivů na okolí.


## Klidnější a bezpečnější doprava

**Bezpečnost pro chodce.** Prosadíme bezpečnější a bezbariérové prostředí - zaměříme se na přechody i zastávky v okolí parků, pošt, škol nebo supermarketů. Budeme prosazovat bezpečné cesty do škol, které zklidní jejich okolí a posílí dopravní gramotnost u našich nejmenších spoluobčanů. 

**Snížíme hluk a omezíme prašnost.** Zjistíme překračování výskytu drobných částic a překračování hladiny hluku a budeme usilovat o nápravu dostupnými opatřeními jako je například zatravňování tramvajových pásů a zintenzivnění zeleně.

**Krátkodobé parkování u škol a školek.** Vytvoříme více míst na krátkodobé zastavení.


## Město vstřícné k cyklistům

**Myslíme na kola.** Při opravě hlavních silnic budeme dle platných pravidel trvat na vybudování cyklostezek a cyklopruhů. Pro cyklisty zřídíme doplňkovou infrastrukturu, zejména stojany, osvětlení a bezpečnostní prvky cyklotras.

**Propojení cyklotras pokrývající celou městskou část.** Prosadíme vybudování bezpečných cyklistických tras dostatečně pokrývajících celou městkou část. Cyklotrasami naši městkou část více propojíme se všemi sousedními městskými částmi Prahy.


## Parkování dle potřeb občanů

**Zaparkuje u vás návštěva i řemeslník.** Rezidenti získají každý rok určitý počet hodin parkování zdarma pro návštěvy ve vybrané oblasti. Nebudete tedy muset platit drahé parkování řemeslníkovi nebo složitě vymýšlet, kam poslat zaparkovat návštěvu.

**Dostatečný počet parkovacích míst pro rezidenty tam, kde je to potřeba.** Provedeme audit parkovacích zón a zvýšíme počet vyhrazených parkovacích míst v zónách pouze pro rezidenty tam, kde to bude potřeba.

**Přiměřená cena rezidentního parkování.** Cena rezidentního parkování bude odpovídat nákladům, nebude zdrojem zisků a proto dojde k jejímu snížení.

**Rozlehlejší parkovací zóny propojené s okolními městskými částmi.** Budeme usilovat o provázaný systém parkovacích zón umožňující parkování v širším okolí místa bydliště bez ohledu na hranice městské části.
